---
title: "Eta Pagal Manuh"
---

# এটা পগলা মানুহ

দীপাংকৰে সিধান্তহীন অবুজ হৃদয়ক প্ৰায়ে মেলি ধৰে কাকডোঙা দলঙৰ ৰেলিঙত। অৱয়বী যন্ত্ৰৰ ক্ৰমবৰ্তী ঘৰ্ষণৰ প্ৰতিবাদ বিচাৰি পায় এই দলঙৰ পাৰতেই। সুদুৰত নেজাল কহুৱাঁৰ  শুভ্ৰ চোঁৱৰৰ অাৰঁত অাজিওঁ সি দেখা পায় বসন্তৰ সেউজী অাভৰণ। এসময়ত কাকডোঙাৰ বাৰিষাৰ ঢলৰ দৰেই অাছিল তাৰ যৌৱন, এতিয়া শীতৰ শীৰ্ণ নদীৰ চিৰাল ফাট যেন বুকু  হ'ল। এদিন মন মন্দাকিনী স্বৰ্ণকেশনী চন্দ্ৰবদনী হাস্যৰসিনী 'অপৰাজিতা' প্ৰেমৰ প্ৰণালীৰে কুৰুকী কুৰুকী উজাই অাহিছিল দিপাঙ্কৰৰ বুকুলৈ। সপোনে বাহঁ সাজিছিল অপৰাজিতাক জয়  কৰি জীৱনৰ ৰথখন অাগুবাই নিয়াৰ..... কাকডোঙাৰ সৌ কহুঁৱাৰ মাজতেই  গোপনে অাঁকিছিল ক'ত  কলি আৰু চুপহীৰ নিষিদ্ধ প্ৰেমৰ চানেকী.....প্ৰেমৰ কঠীয়া সিঁচি হৃদয়ৰ তানপুৰাত লিহিৰী অাঙূলীৰ পৰশেৰে মাধুৰিমা ঢালি তাই দীপাংকৰৰ কলিজাত গাঁথিছিল  এপাঁহি দুপাঁহি এক শৰ্য্যা সংগীনি হোৱাৰ প্ৰতিশ্ৰুতিৰ মালা। এতিয়াওঁ সাক্ষী  আছে, আওলি-বাউলি চুলি মেলি কহুঁৱানী শুৱনি কৰা জেতুলি পকা জোপা.....

হঠাৎ তাই  প্ৰেমৰ অভিলাষী অাচনিৰ চমক দেখূৱাই দীপাংকৰৰ জীৱনৰ পৰা গুচি গ'ল দুৰলৈ.....বহু দুৰলৈ......। চাওঁতে চাওঁতে প্ৰায় তিনিটা যুগ পাৰ হ'ল। এতিয়া  বয়সে তাৰ কপালত পথাৰৰ অালি দিলে। অবিন্যস্ত ৰূপালী চুলিৰে পশ্চিমত হালিপৰা জোনটোৰ দৰে তাৰ জীৱন যৌৱন। তথাপিওঁ সি  সন্ধ্যা প্ৰায়ে অাহে প্ৰেমৰ জংচনত কাপলিং চিগা ডবাবোৰ যোৰা লগাবলে। দলঙৰ ৰেলিংত ধৰি বাট চাই অপেক্ষাৰ অন্তহীন ঘড়ীটোলে। সি তেনেকৈ ৰোৱা দেখি দলঙৰ ওপৰেৰে চকুমেলি গাড়ীবোৰে খিল খিলাই হাঁহি তাক  উপহাস কৰি অাতৰি যায়....খং আৰু দুখৰৰ সীমা চেৰালে অভিমানী মনটো লৈ ঘৰলৈ উভতে....মাজনিশা  উদং শেতেলীত পৰি চটফটাই  সপোনৰ কাঁচ ভাঙি কলিজাত আঁচুৰী নিগৰাই বেদনাৰ বগা তেজ...... নিত্য-নৈমিত্তিক.......।

আন দিনাৰ দৰে আজি সি কাকডোঙা দলঙৰ ৰেলিংত ধৰি সোঁৱৰণি জাহাজৰ নাৱিক হৈ জীৱন সাগৰত ভ্ৰমিব বিচৰা নাই...মুনিচুনি বেলিৰ ৰক্ত ৰঙী আলোকত বিচাৰি আহিছে কঁহুৱানী মাজৰ জেতুলিপকা জোপা....বিচাৰি আহিছে জেতুলিপকা জোপাৰ স্মৃতিৰ পটত অংকিত আছেনে সেই ৰংগৰৌদ্ৰনৰ অতীত ৰচনা....বহু দিন হ'ল, অাকাশৰ হাতীপটি জিলিকাদি জিলিকি থকা কঁহুৱানীৰ সপোনবোৰ পপীয়া তৰা হৈ খহি পৰা অাজি ৩৬ বছৰ হ'ল।  বিগত ৩৬ বছৰত সি এবাৰো লগ কৰা  নাই চঞ্চলা লয়লাসী  স্বেতমুখী কঁহুৱানী ডৰাক……এখুজি দুখুজিকৈ সি অাগ বাঢ়িছে…অাগৰ দৰে কঁহুৱাবনৰ চোঁৱৰৰ স্পৰ্শই দেহ-মন পুলকিত কৰিব পৰা নাই।  প্ৰতিখোজত কেৱল অনুভৱ কৰিছে  অপৰাজিতাৰ স্মৃতিৰ কোমল কাঁইটৰ অাঘাট। অনতি দুৰত স্থিতপ্ৰজ্ঞ সোঁতোৰা পৰা শৰীৰেৰে  অতন্দ্ৰ প্ৰহৰী যৌৱনৰ সাক্ষী জেতুলিপকা জোপা।………

ইতিমধ্যে সুৰুযে জোনক ৰখীয়া সাজি  অাতৰি গৈছে ………। চকামকা পোহৰত দীপাঙ্কৰে জেতুলি পকাৰ তলত বহি  ভাৱনাৰ নাওঁ বায় স্মৃতিলৈ উজাই গৈছে  ……………। মাজে মাজে  চিঞৰি কয়, "অাহা, অাহা অপৰাজিতা, তুমিহীন প্ৰতিদিন জীৱনৰ পানচৈয়ে কিদৰে বাট ল'লে ভটিয়নী দিশে। ক'ব পৰা হ'লে বুঢ়া জেতুলিপকাই  ক'লে হেতেঁন , দেই যোৱা  জীৱনৰ অাধাপুৰা ইতিহাস।"  …………ধৈৰ্য্যৰো সীমা থাকে………… অনন্ত  সাগৰ তীৰত  কিমান তিতিব লুণীয়া চকুপানীৰ সতে…… আমনি নলগা মানুহটোৰ অাজি অামনি লাগিল।

পুৱা ৮মান বজাত কাকডোঙা দলংৰ ওপৰত  মানুহৰ  জুম………। কোনোবাই  কঁহুৱানী মাজৰ পৰা চিঞৰি চিঞৰি অানজনক কৈছে…… "হয় অ' হয়………এইটো দীপ পগলাৰে ডেডবডি"।  লগে লগে জুমৰ মাজৰ পৰা এজনে ক'লে, " অ' পগলাটো মৰিল যদি ভালেই হ'ল দে' ……"।  এৰা!  দীপাঙ্কৰ মৰিল ভালেই হ'ল, সি মৰাৰ বাবে  সকলোৰে  লাভ হ'ল, লোকচান কাৰো হোৱা নাই। বহুতৰ এসাজ ভাত, এটা ফটা পুৰণি  মলিয়ণ  বণিয়ন বাচি গ'ল……… বাচি গ'ল নিজস্ব ষ্টেণ্ডাৰ্ড। …………তাৰ মৃত্যুৰ লগে লগে মৃত্যু হ'ল এটা প্ৰেমৰ জীয়া কাহিনী………যি কাহিনীৰ নায়কেই নাজানিলে নায়িকাৰ মৰ্মবাণী। অাজিৰ পৰা ৩৬ বছৰ অাগতেই  দুৰ্ঘটনাত পতিত হৈ  অপৰাজিতাই স্বৰ্গত অপেক্ষিছে পাৰিজাত ফূল হৈ…………কেৱল দীপাংকৰলৈ…………।
